# FIZJOLOGIA UKŁADU KRĄŻENIA

## SERCE

### UKŁAD BODŹCOTWÓRCZO-PRZEWODZĄCY

Składa się z "sieci" komórek rozrusznikowych tworzących skupiska które umożliwiają prawidłową modulację skurczu. Skupiska te nazywamy:

#### Węzeł zatokowo-przedsionkowy (SA)
- Jest nazywany rozrusznikiem serca
- Znajduje się podnasierdziowo na powierzchni tylnej przedsionka prawego przy ujściu żyły głównej górnej
- Prędkość przewodzenia impulsu wynosi ok. 0,05 m/s

#### Węzeł przedsionkowo-komorowy (AV)
- Otrzymuje opóźniony impuls przekazywany z węzła SA, co powoduje późniejszy skurcz komór niż przedsionków
- Jest położony w przegrodzie międzyprzedsionkowej obok ujścia zatoki wieńcowej
- Samodzielnie nie jest w stanie pełnić funkcji rozrusznika serca

#### Pęczek przedsionkowo-komorowy (Hisa)
- Znajduje się podwsierdziowo po stronie prawego przedsionka
- Przechodzi przez trójkąt włóknisty prawy do przegrody międzykomorowej, gdzie oddaje lewą i prawą odnogę
- Odpowiada za przewodzenie impulsów z węzła AV do komór
- Prędkość przewodzenia wynosi 2-4 m/s

#### Odnoga lewa pęczka
- Biegnie po ścianie przegrody międzykomorowej w lewej komorze
- Oddaje 3 gałęzie

#### Odnoga prawa pęczka
- Zaopatruje prawą komorę
- Dzieli się na 3 gałęzie
- Na jej zakończeniach znajdują się włókna Purkiniego

#### Włókna Purkiniego
- Końcowe komórki komunikujące się bezpośrednio z kardiomiocytami, powodując ich skurcze
- Prędkość przewodzenia: 2-4 m/s

**Prędkość przewodzenia potencjału czynnościowego** w mięśniu przedsionkowym i mięśniu komór = ok. 1 m/s

---

## KOMÓRKI BUDUJĄCE SERCE - KARDIOMIOCYTY I ICH POTENCJAŁ SPOCZYNKOWY I CZYNNOŚCIOWY

### POTENCJAŁ SPOCZYNKOWY

Potencjał spoczynkowy dla kardiomiocytów wynosi:
- **Kardiomiocytów przedsionkowych** = ok. -80mV
- **Kardiomiocytów komorowych** = ok. -90mV

Wynika z ciągłego przemieszczania się jonów głównie Na⁺ i K⁺ przez kanały jonowe umieszczone w błonie komórkowej.

Błona ta w spoczynku jest około 100 razy bardziej przepuszczalna dla jonów K⁺ niż dla Na⁺, dlatego o wiele więcej K⁺ wydostaje się z komórki niż Na⁺ wchodzi do komórki, pomimo dodatniego potencjału powierzchni zewnętrznej błony komórkowej. Ta właściwość błony zapobiega ciągłej samoistnej depolaryzacji komórki i jej skurczowi w niekontrolowany sposób. Jony te poruszają się zgodnie z gradientem elektrycznym i chemicznym.

#### Przesunięcia jonowe w stanie spoczynku
Są to wyżej wyjaśnione przepływy jonów między kardiomiocytem a przestrzenią międzykomórkową. Prądy wywołane przez te przesunięcia noszą nazwę **prądów tła**, które odróżniamy na:
- **Odkomórkowy prąd K⁺** (EK = -95mV)
- **Dokomórkowy prąd Na⁺** (ENa = +75mV)

#### Pompa sodowo-potasowa a utrzymanie potencjału spoczynkowego kardiomiocytu
Pompa Na⁺/K⁺ jest zależna od ATP-azy. Wzrost stężenia Na⁺ wewnątrzkomórkowo oraz wzrost stężenia K⁺ zewnątrzkomórkowo powoduje aktywację ATP-azy, która uruchamia pompę sodowo-potasową. Powoduje to usunięcie jonów Na⁺ z kardiomiocytu i zastąpienie go K⁺ w stosunku 3:2, co oznacza, że przy jej działaniu zostaje zachowany ujemny potencjał wnętrza komórki, gdyż za 3 Na⁺ naładowane dodatnio otrzymujemy 2 K⁺ naładowane dodatnio, co prowadzi do zwiększenia ujemnego potencjału spoczynkowego. Mechanizm ten zapobiega depolaryzacji błony i skurczu komórki.

---

### POTENCJAŁ CZYNNOŚCIOWY

Skurcz kardiomiocytów dyktowany jest otrzymaniem bodźca progowego, który powoduje stan pobudzenia, w którym następują zmiany:
- przepływ prądów jonowych z kanałów bramkowanych napięciem
- zmiana przepuszczalności błony
- zmiana przewodzenia błony

**Wartość bodźca progowego** - dla kardiomiocytów komorowych wynosi ok. -65mV i właśnie od tej wartości powstaje potencjał czynnościowy.

#### Zmiany wartości stężeń w fazach potencjału kardiomiocytu:

##### Faza 0 (wznoszenie)
Dokomórkowy prąd jonowy Na⁺ powoduje zwiększenie potencjału powyżej 0 mV, maksymalnie do +35 mV. Ten przedział potencjałów nosi nazwę **nadstrzału** i powoduje depolaryzację sarkolemy. Prąd ten jest spowodowany krótkotrwałym wzrostem przepuszczalności oraz przewodności sarkolemy dla Na⁺ - zjawisko to nosi nazwę **aktywacji sodowej**. Kilka milisekund później następuje wolny dokomórkowy prąd jonów Ca²⁺ spowodowany wzrostem przewodności błony kardiomiocytu, jednakże sam prąd Ca²⁺ ma niewielkie znaczenie dla wywoływania depolaryzacji błony kardiomiocytu.

##### Faza 1 (wstępna repolaryzacja)
W tej fazie rozpoczyna się spadek potencjału spowodowany silnym odkomórkowym prądem jonowym K⁺ poprzez krótkotrwałe zwiększenie przewodności błony dla K⁺ oraz zahamowanie dokomórkowego prądu jonowego Na⁺. Faza ta powoduje spadek potencjału powstałego na skutek nadstrzału.

##### Faza 2 (plateau)
W tej fazie przewodność błony kardiomiocytu dla jonów K⁺ wyraźnie spada, skutkując spadkiem odkomórkowego prądu jonowego K⁺, jednocześnie zachowany zostaje dokomórkowy prąd jonowy Ca²⁺. Jony Ca²⁺ są transportowane do sarkoplazmy z zewnętrznej powierzchni sarkoplazmy, gdzie są gromadzone w glikokaliksie dzięki kanałom L-Ca²⁺. Kanały te noszą nazwę **L - long lasting** (długotrwałe) i są wolne, gdyż do ich aktywacji potrzeba około 150-200ms. 

Podsumowując: suma różnic potencjałów jest równa zeru, co oznacza zachowanie stałego potencjału błonowego w tej fazie, której długość jest determinowana głównie stopniem aktywacji L-Ca²⁺ oraz stężeniem wewnątrzkomórkowym Ca²⁺, które powoduje uwalnianie zmagazynowanych jonów Ca²⁺ w kardiomiocycie. Umożliwia to rozpoczęcie sprzężenia pobudzeniowo-skurczowego i przejście do fazy 3.

##### Faza 3 (repolaryzacja miocytów)
Następuje stopniowo, spowodowana jest spadkiem przewodności błony dla jonów Ca²⁺ oraz wzrostem dla jonów K⁺. Właśnie ta zwiększona przewodność błony dla K⁺ powoduje wzrost odkomórkowego prądu K⁺, w wyniku czego następuje szybka repolaryzacja kardiomiocytów. Zbliżenie się potencjału w trakcie repolaryzacji do stanu równowagi dla K⁺ powoduje zahamowanie odkomórkowego prądu jonowego K⁺ i uzyskanie potencjału spoczynkowego.

##### Faza 4
Jest to faza, w której potencjał kardiomiocytu uzyskał wartość potencjału spoczynkowego.

---

## WPŁYW CZYNNIKÓW/LEKÓW NA ZMIANĘ POTENCJAŁÓW KARDIOMIOCYTU

### Tetrodotoksyna (TTX)
Jest to neurotoksyna powodująca selektywne zamknięcie kanałów sodowych napięciozależnych, co powoduje wyraźne zmniejszenie szybkości depolaryzacji, która ma miejsce w Fazie 0.

### Niedihydropirydyny (werapamil, diltiazem)
Blokują kanały napięciozależne L-Ca²⁺ w Fazie 2, co wpływa hamująco na powstawanie sprzężenia pobudzeniowo-skurczowego i uniemożliwia powstanie repolaryzacji miocytu. 